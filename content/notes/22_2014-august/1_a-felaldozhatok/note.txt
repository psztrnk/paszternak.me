Title: A feláldozhatók

----

Subtitle: 

----

Text: 

*Azt hiszem, romának lenni ma Miskolcon nem egy életbiztosítás. Vagy lakásbiztosítás. Vagy biztosíték bármire is.*

(image: 140507lyukobanya04mor.jpg)

Aki valamennyire is követi a belföldi híreket, az nagy valószínűséggel hallott a “miskolci nyomortelepek felszámolását célzó programról”, amit a város közgyűlése még (link: http://www.origo.hu/itthon/20140508-megszavaztak-a-miskolci-nyomortelepek-felszamolasat.html text: május elején fogadott el) — 15 igen (Fidesz-KDNP), 4 nem (Jobbik) szavazat és 7 tartózkodás (MSZP) mellett. A Jobbik azért szavazott nemmel, mert ők a kétmillió forintos kompenzáció nélkül képzelik el a kilakoltatásokat. A MSZP azért tartózkodott, mert — nem is tudom, miért tartózkodott, talán azért, mert továbbra is (link: http://www.boon.hu/mszp-egyeztetni-kell-a-nyomortelepek-felszamolasarol/2556623 text: a szájukat jártatnák) ahelyett, hogy végre határozottan kiállnának valami mellett, esetleg ellen.

A miskolci Fidesz — érzékelve, hogy a dolog igencsak nagy port vert fel — időközben a tőle már megszokott módon (ezúttal utólag) (link: http://www.boon.hu/kozlemeny-fidesz-kdnp-az-igen-legyen-igen-a-nem-nem/2575688 text: aláírásgyűjtéssel próbálta legitimálni) a rendeletet. És mivel ez nem sikerült, logikus módon (link: http://www.miskolc.hu/miskolciak-kriza-akost-tamogatjak text: elkezdték kommunikálni, hogy sikerült).

Ehhez egy kis számolási feladat: ha a város lakossága (link: http://www.ksh.hu/nepszamlalas/docs/tablak/teruleti/05/05_4_1_1_1.xls text: a legutóbbi cenzus szerint) (Excel file) 162713 fő, akkor az összegyűjtött 35000 aláírás a miskolci lakosság hány százalékát reprezentálja? Válasz: mintegy 21,5 százalékát, durván tehát egyötödét. A (link: http://www.minap.hu/news.php?extend.85430.2 text: MiNap szalagcíme) (amelyet a Miskolc.hu is átvett) szerint

> A miskolciak Kriza Ákost támogatják

hovatovább tehát folytatva az örökbecsű “(link: http://members.xoom.it/hunok2/h0013.html text: a haza nem lehet ellenzékben)” jellegű, kirekesztőként is értelmezhető retorikát: mintegy 127000 embertől vették el “miskolciságukat” hiszen “a[z igazi] miskolciak”, vagyis 35000 aláíró támogatta a rendeleltet. Kriza szerint

> Ez döntő érv amellett, hogy folytassuk. Miskolc lakói kijelölték az utat, amin végig is fogunk menni

ami újabb Fidesz-bravúrként értelmezhető, hiszen azok után, hogy a párt tavasszal a választásra jogosultak 61 százalékának 41 százalékának szavazatával (magyarul az összes leadható szavazat mintegy 25%-ával) kétharmadot tudott szerezni, szóval ezek után a 21,5 százalékos támogatottságot képes teljes támogatottságként és “döntő érvként” lekommunikálni.

A rendelet létrejöttének eme rögös és bicegős története után tegnap végül megkezdődött a felszámoláshoz szükséges kitelepítések (értsd: kilakoltatások) sora is: ha hinni lehet a 444.hu információinak, akkor egy mozgáskorlátozott nő és egy kisgyermekes család (link: http://444.hu/2014/08/05/mozgaskorlatozott-novel-es-egy-kisgyerekes-csaladdal-kezdtek-meg-a-kilakoltatast-miskolcon/ text: húzta az első két rövidebb gyufaszálat) a csak rövid gyufaszálakat tartalmazó dobozból.

Ez persze néhány embernél kiverte a biztosítékot — ami természetes is, ami azonban nem természetes (számomra legalábbis semmiképp nem az), az az, hogy néhányan a harmincötezerből megjelentek és névvel, fényképpel nyíltan vállalták már-már rasszista, kirekesztő és éppen ezért számomra a legkevésbé sem tolerálható álláspontjukat például (link: https://www.facebook.com/444.hu/posts/728214733906954 text: a 444.hu vonatkozó Facebook-státusza alatt).

> Lakást, ezeknek???? hogy majd szétlopják, a radiátorokat leszereljék és eladják? a saját fajtársaikkal kell összezárni őket egy kolóniában, ki Lyukóba, falat húzni köréjük oszt szevasz. fényes nappal nem lehet elmenni a főút mellett biztonságban, nemhogy este a házak közt. Ne sajnálgassuk már szegény cigányokat x kilométerről, biztos milyen rossz lehet nekik. el lehet jönni, meg lehet nézni, milyen állapotok vannak, és utána véleményt alkotni!!!

— írja például B. R., 26 éves nő, a Heves Megyei Kormányhivatal Nyugdíjbiztosítási Igazgatóságának munkatársa.

J. H., férfi, Fernando Alonso-imitátor szerint

>1 hónapja a Sevilla melletti kis városban is felgyújtották a putrikat és elzavarták őket onnan a francba!Az olaszok,franciák,angolok szintén így tettek ezekkel!Persze aki akar,tud dolgozni és fizet mindent rendesen nem lop,nem gyilkol,nincs 12 purdéja,annak segíteni kellene,hogy boldoguljon!A többinek irány az ukrán határ!

Vagy például itt van ez — “Jolánka” nickkel írja valaki a 444.hu-n a vonatkozó cikk alatt:

> Szaporodnak mint a patkányok és legalább annyira mozgássérültek mint te vagy én.

Lentebb pedig ugyanő:

> Kurvára nem hat meg hogy 8 hónapos a purdéja.

Némi adalék (link: http://index.hu/video/2014/07/01/2014_0701_miskolc/ text: az Index videójában) arról, hogy kik élnek a miskolci Számozott utcákban, ahol tegnap megkezdték a kilakoltatásokat.

Ahogyan egyébként a fent linkelt videóban is elhangzik, a tavaszi választásokon a Fidesz-KDNP, a Jobbik és az MSZP szinte fej fej mellett, mintegy 30–30–30 százalékos eredménnyel zárt. A Fidesz-KDNP számára valószínűleg világos, hogy a baloldalról nagyon nehéz dolog lenne szavazókat átmozdítani a jobboldalra, vagyis annak elég kicsi a valószínűsége, hogy az őszi helyi önkormányzati választásokon eddigi MSZP-szavazók a Fidesz-KDNP jelöltjére szavaznának.

Éppen ezért nagyon is elképzelhető, hogy a pártszövetség most kijátssza a “cigány-kártyát” — azzal, hogy a romákat a város határain túlra száműzi (emlékezzünk: a jogosultak közül is csak az élhet a kétmillió forintos támogatás lehetőségével, aki ebből a pénzből Miskolcon kívülre költözik, minden egyéb esetben csak “(link: http://index.hu/belfold/2014/08/05/a_fidesz_szerint_nincs_visszaut_miskolcon/ text: megfontolják)” a támogatás kifizetését) elsősorban a Jobbik-szavazóknak kedveskedhet. Számukra egyértelmű az üzenet: igenis a mi pártunk is tud olyan szélsőséges és kirekesztő lenni, mint a tietek. A nemzeti tudat alkotmányba emelése, a sokat vitatott német megszállási emlékmű és még ki tudja mi után ez már a sokadik olyan dolog, amivel a Fidesz-KDNP a Jobbik-szavazók irányába próbál nyitni. És ezeknek a dolgoknak mindig lesznek kárvallottjai: melegek, zsidók, cigányok — szabadon behelyettesíthető.

Egy másik gondolat a fenti videóból, Havas Gábor szociológustól:

> A szociális problémát alakítja át a város önkormányzata etnikai problémává, mert tudják, hogy erre van vevőközönség itt a városban és úgy gondolják, hogy a politikai népszerűségüket ilyen módon növelni, erősíteni tudják.

A probléma valóban szociális jellegű: az egyre magasabb munkanélküliség, a fogyatkozó közmunka, a régióban általános szegénység mind-mind szociálpolitikai megoldásért kiáltanak — vagy mondjunk inkább ki: megoldásért. A Fidesz-KDNP rendelete ugyanis koránt sem oldja meg a problémát, csupán a szőnyeg alá söpri, vagy — ha úgy tetszik — a város határain kívülre száműzi azt. A miskolci cigányság ráadásul duplán is kiszolgáltatott helyzetben van: nem elég, hogy Miskolc elűzi őket, több környékbeli település (például Nyékládháza, Mályi vagy Kazincbarcika) (link: http://www.origo.hu/itthon/20140529-a-miskolc-kornyeki-telepulesek-tiltakoznak-a-szegenyexport-ellen.html text: máris tiltakoznak) — ahogy ők fogalmaznak — a miskolci “szegényexport” ellen.

Vagyis a miskolci romáknak menniük kell — ám hogy hová, azt jelenleg senki nem tudja. Kiss János, a Fidesz-KDNP miskolci frakcióvezetője

> olyan faluról is tud, amelyik kész lenne több család befogadására

ám hogy ez pontosan melyik falu, azt nem árulta el. (link: http://www.minap.hu/news.php?extend.86141 text: Elmondta viszont), hogy

> Miskolcon működik a jogrend, a jogbiztonság, Miskolcon működik a jogállam.

Bárhogyan is van, az én jogállamról, jogrendről és jogbiztonságról alkotott képpemmel nem fér össze egy nyolchónapos gyermek kilakoltatása. Sőt mi több, tökéletesen ellenkezik mindennel, amiben hiszek. Legyen az a gyermek magyar vagy cigány, egyre megy.

Amiben én hiszek, aszerint egy nyolchónapos gyermek nem áldozható fel, nem telepíthető ki. Mert csak.

**Update:** csak marginálisan kapcsolódik, de ilyenek is vannak.

(image: 1_ymxgcni_7obsyatc1xtb3w.png)

Itt pedig (link: http://444.hu/2014/08/05/roma-temaju-filmet-miskolcon-most-ne-tessek-inkabb-bemutatni/ text: a képhez tartozó 444-cikk).

*A borítókép forrása (link: http://nol.hu/belfold/megszavaztak-a-gettorendeletet-1460837 text: a nol.hu).*

----

Date: 2014-08-06 00:00